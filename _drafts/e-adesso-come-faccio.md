---
layout: post
type: post
title: E adesso come faccio?
date: 2015-07-12
categories:
- miscellanea
tags: []
status: publish
published: true
comments: true
---
![Where is the plate?](/images/new_plate.jpg)

Certi momenti capitano a tutti: chiedi il conto al ristorante, metti la mano in tasca e
ti accorgi di aver lasciato soldi e carta a casa. Altro scenario: atterri in un paese straniero e
aspetti la valigia finchè realizzi di essere l'ultimo passeggero rimasto intorno al nastro
ma il tuo bagaglio non è mai comparso. Il primo istante in cui realizzi di essere fuori
dalla usuale *comfort zone* si traduce solitamente in un brivido che sale lungo il collo
allertando tutti i sensi e sollevando la disperata domanda: **e adesso come faccio?**

Durante il mio ultimo viaggio verso l'Italia e ritorno mi sono capitati numerosi momenti di questo
genere, il primo dei quali si è materializzato quando ero ad appena 70 miglia da casa: scendo
di moto per la fotografia di rito mentre sono ad aspettare la chiamata del mio shuttle
per l'Eurotunnel e mi accorgo di non avere più la targa. Strana sensazione di vergogna e
paura mi pervade, arrivo a coprire con il mio corpo la parte posteriore della moto per non
far vedere ad eventuali *interceptor* di passaggio che mi manca l'elemento fondamentale a
consentirmi di attraversare il resto di Europa. Scambio due chiacchiere con un gruppo di
motociclisti diretti ad Assen per il MotoGP che con noncuranza mi consigliano: *carry on*,
ed è proprio quello che faccio. Mentre attraverso la Francia inizio mentalmente ad
organizzare un piano: chiamo Valentina per chiederle di contattare la BMW e sentire se
possono procurarmi una targa temporanea, oltre a prepararmi a spiegare l'accaduto alla
poco socievole *gendarmerie*. Sta di fatto che arrivo al confine italiano senza che
nessuno mi abbia detto una parola a riguardo e questo mi fa sentire molto sollevato.

![Mont Blanc](/images/mont_blanc.jpg)

Proseguendo con l'obiettivo di arrivare a Mantova alla fine del secondo giorno mi rendo
conto di due cose: (1) gli italiani sono molto più preoccupati di me del fatto che viaggio
senza targa e mi affiancano continuamente per farmelo notare, inoltre (2) non sarò in grado
di farmi stampare un sostituto e dovrò quindi arrangiarmi con una soluzione artigianale.

Il pensiero rilevante che ho iniziato a costruire nella mia mente è però slegato dalla
circostanza: l'importante è conservare l'approccio positivo, analizzare il problema e
contemplare una serie di possibili soluzioni.

Con questa attitudine e l'aiuto di un buon ferramenta riesco a trovare tutto quello che mi
serve per fabbricare una stupenda targa falsa e sono pronto a proseguire il mio viaggio.

Dopo qualche giorno di riposo riprendo la strada verso Nord e accade un altro momento **"adesso
come faccio"**: in autostrada vicino a Bologna una macchina sta viaggiando a circa 110KM/h
davanti a me quando gli esplode una ruota facendola rallentare di colpo. Il cerchione striscia per terra
facendo scintille, il pneumatico vola via passando a pochi metri da me, il guidatore sembra
molto reattivo e riesce ad accostare senza conseguenze: il suo viso è molto concentrato e guardandolo
mi rendo conto che entro pochi secondi, passato l'iniziale shock, inizierà a pensare come uscire
da quella situazione con quel misto di vergogna e paura.
